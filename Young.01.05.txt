παρ᾿ ἅπασι δέ, ὡς ἐπὶ πᾶν, τρία φῦλα τῶν διαφερόντως τιμωμένων ἐστί, Βάρδοι τε καὶ Ὀυάτεις καὶ Δρυΐδαι· Βάρδοι μὲν ὑμνηταί εἰσι καὶ ποιηταί, Ὀυάτεις δὲ ἱεροποιοὶ καὶ φυσιολόγοι, Δρυΐδαι δὲ πρὸς τῇ φυσιολογίᾳ καὶ τὴν ἠθικὴν φιλοσοφίαν ἀσκοῦσιν. δικαιότατοι δὲ νομίζονται οὗτοι, καὶ διὰ τοῦτο ἐπιτρέπονται τάς τε ἰδίας κρίσεις καὶ τὰς κοινάς. πολέμους δὲ καὶ διαιτῶσι πολλάκις, καὶ τοὺς ἤδη παρατάσσεσθαι μέλλοντας παύουσι τῆς μάχης.