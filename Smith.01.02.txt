Μετὰ Καμβύσου θάνατον Μάγος τις, ὄνομα Σπενδαδάτης, ἐβασίλευεν ἀντὶ Σμέρδιος τοῦ Κύρου, ὃν Καμβύσου ἀδελφοῦ κελεύσαντος, Πρηξάσπης, Πέρσης ἀνὴρ εὐγενής, κρύφα ἐπεφονεύκει.
μετὰ δ᾿ ἐνίους μῆνας κατάδηλος ἦν τῷδε τρόπῳ· 
Ὀτάνης ἦν, Φαρνάσπου παῖς, ἀρετῇ καὶ χρήμασιν ὁμοῖος τῷ πρώτῳ Περσῶν. 
οὗτος ὁ Ὀτάνης πρῶτος ὑπώπτευσε τὸν Μάγον, ὡς οὐκ εἴη ὁ Κύρου Σμέρδις, ἀλλ᾿ ὅσπερ ἦν. 
ἦν δὲ αὐτοῦ θυγάτηρ ἐν ταῖς τοῦ βασιλεύοντος γυναιξί· 
ταύτην οὖν ἐκέλευσεν Ὀτάνης μηνεύειν αὐτῷ, εἰ τῷ βασιλεύοντι ὦτα εἴη· 
ὁ γὰρ Μάγος τὰ ὦτα ὑπὸ τοῖ Καμβύσου κεκολουμένος (κεκολουσμένος) αὐτῷ φανερὸς ἦν. 
ἐπεὶ οὖν θυγάτηρ αὐτῷ τοῦτο ἐμήνυσε, σὺν ἄλλοις τισὶ Πέρσαις γνωρίμοις ἐβουλεύσατο, πῶς ἐπιβουλεύσοιεν τῷ Μάγῳ. 
βουλευσάμενοι δὲ εἰς τὰ βασίλεια ἐπορεύθησαν καὶ τὸν Μάγον ἐφόνευσαν. 
περὶ δὲ τῆς βασιλείας ἐμαντεύσαντο τὸν ἥλιον, ὃν μάλιστα ἐθεράπευον οἱ Πέρσαι· 
τούτου δὲ μηνύσαντος Δαρεῖος ὁ Ὑστάσπου ἐβασίλευσε τῶν Περσῶν.